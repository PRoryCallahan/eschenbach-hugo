---
title: "V"
draft: false
weight: 6
categories: Greek
poets: "Eudocia"
centuries: "Fifth"
---

SEC. 5. ¬¬––V. Seculo post N.C. quino, floruit Eudocia, vel Eudoxia, Theodosii Junioris Imp. uxor, Leontii, Sophistae Atheniensis, filia. Haec, secundum Socratem, plurima scripsit poëmata versu heroico. Opera ejus enarrat Vossius ex Photio. Condidit enim de Victoria, quam Maritus ejus de rege Persarum reportaverat, poëma Heroicum; similique artificio Μετάφρασιν metricam Zachariae et Danielis Prophetarum: Eadem, Libros III. carmine fecit in Laudem B. Martyris Cypriani. Sixtus Senensis, et cum eo multi alii, huic Eudociae Ὁμηρόκεντρα, sive Centones Homericos tribuit, in quibus agitur de Christo Domino, de fluviis Paradisi, de Adamo et Eva, de mandati divini violatione, de Patris aeterni consilio, de partu Salvatoris, de stella Magorum, de Fuga Christi in Aegyptum, de Sacro Baptismatis lavacro, de SS. Trinitate, &c.Vossius tamen et Borrichius hos Centones Pelagio Patricio Presbytero adscribunt non sine rationibus. Gyraldus dubius haeret; refert tamen, nonnullos fuisse, qui Probam Falconiam (de qua inferius,) autorem agnoscant. Fuit haec Eudocia, antequam Theodosio nuberet, à Christi pietate aliena, nomine proprio Athenais vocitata: sed cùm Theodosio placuisset, eam priùs uxorem ducere noluit, quàm et moribus Christianis esset imbuta, et lustralibus aquis abluta: id quod ei utrumque tum Atticus Magnus, Constantinopoleos Antistes, praestitit, proque Athenai, Eudociam, nominari voluit Plura de ea vid. Dial. V. de Poëtarum Historia ap. Gyraldum, et alios passim. Centones istos ediderunt Aldus Manutius, Anno 1504. et H. Stephanus, 1578. sed tanquam incerti scriptoris. Habentur etiam Tom VIII. Bibl. Patr. Paris. edit. 2. f. 615.
