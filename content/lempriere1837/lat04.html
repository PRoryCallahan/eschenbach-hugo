---
title: "IV."
draft: false
weight: 24
categories: Latin
poets: "Lactantius"
centuries: "Fourth"
---

Huc à nonnullis refertur Lucilius Caelius, à patria Firmio, Firmianus, ab eloquentia lactea, Lactantius dictus; Arnobii discipulus, paullò tamen antiquior Juvenco; vixit enim, teste Hieronymo, de Illustr. Scriptoribus, jam jam sub Diocletiano, et usque ad principatum Constantini pervenit. Praeter Carmen deperditum, De Itinere ejus ex Africa Nicomediam usque; tribuuntur quoque ipsi Carmen De Passione Domini, item De Resurrectione ac Paschate, quae tamen, secundum Vossium et alios, Venantio Fortunato adscribuntur. B. Gerhardus, in Patrologia, p. m. 189. 'Carmen,' inquit, 'de Passione, spurium est, quia (1.) contradicit genuinis Lactantii scriptis his verbis: Flecte genu lignumque crucis venerabile adora, cùm Lactantius graviter insectetur imagines: (2.) nulla ejus mentio fit in Catalogo operum Lactantii, ap. Hieronymum; licet aliorum mentionem faciat, quae hodiè non exstant.' Carmen verò de Resurrectione Venantio adscribitur, in Codice Vaticano. Adhaec, tribuitur ei Carmen de Phoenice: 'Sed hoc,' inquit Vossius, 'hominis videtur gentilis; cùm de Phoebo loquatur ut vero Numine, ac Phoenice, tanquam ejus sacerdote.' Quod etiam judicium est Bellarmini, de Scriptor. Eccles. sec. 3. p. 69. edition. Colon. Agrippin. Ann. 1657. f. 8. Confer quoque Roberti Coci Censuram quorundam Scriptorum, qui sub nominibus Sanctorum et veterum Auctorum à Pontificiis citari solent, p. m. 179. et seqq. Multas horum carminum editiones magno studio collegit. Cl. Daumius, in Syllabo Poëtar. Christian. editioni suae Paulini praefixo, quem consule.
