---
title: "LIII."
draft: false
weight: 73
categories: Latin
poets: ""
centuries: ""
---

Agmen hoc claudat Conradus Celtes, primus in Germania poëta Laureatus. Is in dias luminis auras prodiit, Swinfurti in Francia Orientali ad Moenum, Anno 1459. Kal. Febr. manè, circiter horam 3. Infans mirabiliter vagiisse perhibetur. Super quo responsum fuit à nutricibus, disertum eum et admodum celebrem virum futurum esse; id quod etiam exitus comprobavit: adultus enim, conciliatus est Serenissimo Saxoniae Duci Friderico, de cujus voluntate atque auspicio Lauream Poëticam obtinuit, Anno aetatis suae XXXII. Coronatus quippe in arce Noribergensi, ab ipso Imperatore Friderico III. Anno 1487. Kal. Maj. Unde ipse sibi ita est gratulatus:

<ol class="verse couplets" start="1">
  <li>'Primus ego titulum gessi nomenque poëtae,</li>
  <li>Caesareis manibus Laurea nexa, mihi.'</li>
</ol>

Multa et praeclara scripsit in poëtica, ut Libros Amorum, Carminum, Epigrammatum, &c. Inter Sacros autem Poëtas collocari meruit Parnasso suo Bicipiti, in quo Poëtas et Theologos conciliat. Decessit Ann. 1508. 2. Non. Febr.
